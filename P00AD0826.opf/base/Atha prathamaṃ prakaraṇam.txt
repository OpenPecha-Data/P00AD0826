tarkaśāstram|

atha prathamaṃ prakaraṇam|

(śāstramāha) bhavān manyate'smadvacanamanyāyyamiti cedbhavato'pi vacanamanyāyyam| yadi bhavadvacanamanyāyyaṃ,
tadāsmadvacanaṃ nyāyyam| yadi [bhavatocyate] bhavadvacanaṃ nyāyyaṃ, paramasmadvacanamanyāyyaṃ
tanna yuktam| kiñca yadanyāyyaṃ tadetatsvato nyāyyaṃ, tasmād yadanyāyyaṃ
tannāsti| yadi svato 'nyāyyaṃ tadetadanyāyyamasaccaiva, tasmādahamanyāyya[vādī] iti cedbhavatocyate
tadayuktam|

anyacca| mama vacanamanyāyyamiti cedbhavatocyate, tato bhavānajña iti spaṣṭam| kuta iti cet|
yadanyāyyaṃ tannirābhāsam| vacanaṃ nyāyābhāvādbhinnamabhinnaṃ vā ?| abhinnaṃ cedvacanamapi
nāstīti mama vacanamanyāyyamiti bhavatā kathamucyate| atha bhinnaṃ, tato vacanaṃ nyāyyamiti
mama vacanamanyāyyamiti kathaṃ bhavatocyate| vacanasvalakṣaṇakhaṇḍanācca| bhavatkhaṇḍanavacanamasmadvacanasya
samakālīnamasamakālīnaṃ vā ? samakālīnaṃ cedasmadvacanakhaṇḍane'samarthaṃ,
yathā gośṛṅge'śvakarṇau vā parasparaṃ khaṇḍayituṃ na śaknuvataḥ| samakālīnatvāt|
asamakālīnañced, bhavataḥ khaṇḍanaṃ pūrvamasmadvacanaṃ paścāt| athāsmadvacanānuccāraṇāt, kiṃ
bhavatā khaṇḍyate ?| tasmābhdavataḥ khaṇḍanamasidvam|

athāsmadvacanaṃ pūrvaṃ, bhavataḥ khaṇḍanaṃ tu paścād, evaṃ tarhyasmadvacanasidvatvāt kasya khaṇḍanaṃ
bhaviṣyati ?| samakālīnañcet, tato'smadvacanaṃ bhavataśca khaṇḍanamityetayoretat
khaṇḍanametacca khaṇḍanīyamiti viśeṣo na syāt| yathā nadīsamudravārisaṃyogakāle viśeṣāsambhavaḥ|

aparañca| bhavataḥ khaṇḍanaṃ svakhaṇḍanārthamasvakhaṇḍanārthaṃ vā ? svakhaṇḍanārthañcet, tataḥ
svataḥ svārthahīnaṃ bhavedasmadvacananu siddham| asvakhaṇḍanārthañced, asiddham| kuta iti
cet, svārthataḥ khaṇḍanāsidveḥ| siddhañcet, svārthahāniḥ parārthasidviśca|

kiñcāsmadvacanamanyāyyamiti ced, vacanameva na bhavet| vacanañcennaivānyāyyam| anyāyyamiti cet,
tadvirudvam| yathā kumārī putravatīti| yato yadi kumārī putravatīti na sampadyate| yadi
putravatī, tarhi naiva kumārī| kumārīti putravatīti cobhayaṃ virudvam| tasmānmama vacanamanyāyyamiti
cedbhavatocyate tadayuktam| etatpunaḥ pratyakṣavirudvam| bhavānasmākaṃ vacanaṃ
śrutvā'nyāyyaṃ manyate cet, tattarhi śrutatvātpratyakṣasiddham| pratyakṣaṃ hi balavattaraṃ
tasmādbhavadvacanahāniḥ| yathā kaścinmanyeta śrotravijñānataḥ śabdasyānupalabdhiratha śrotravijñānataḥ
śabdasyopalabdhiḥ pratyakṣasidveti, tadā pratyakṣasya balavattaratvāttadvacanahāniḥ|

anumānaviruddhaṃ caitat| mama vacanamanumānenopalabhyate cettato nyāyyamiti spaṣṭam| anyāyyaṃ
hi vacanaṃ naiva vidyate| yadi vacanamasti tadā nyāyyamiti jñāyate| yathā kaścinmanyeta
śabdo'nityo hetumattvāt| yacca hetumattadanityaṃ, yathā ghaṭaḥ| sa hetumattvādanityaḥ| yadi
hetumāṃstadā'nityaḥ śabdo, yadi nityo naiva hetumān| ityanityatānumānasidvā| anumānabalānnityatahāniḥ|
nyāyyamiti, yadvacanaṃ tannyāyyam| yannyāyyamityanumānasiddhaṃ, tadanyāyyamiti
pratiṣidvam| lokavirudvaṃ caitat| yadbhavatoktaṃ mama vacanamanyāyyamiti tallokavirudvam|
kasmāditi, loke hi caturvidhanyāyasatvāt| [tathā hi] hetuphalanyāyaḥ sāpekṣanyāyaḥ sādhananyāyastathatānyāyaśca|

hetuphalanyāyaḥ| yathā bījamaṅkuraśca|

sāpekṣanyāyaḥ| yathā dīrghaṃ hrasvaṃ, pitā putraḥ| sādhananyāyaḥ| yathā pañcāvayavavākyaṃ sādhanārtham|
tathatānyāyastrividhaḥ| yathā'nātmatathatā'nityatātathatā nirodhatathatā ca| iha
loke vacanaṃ phalaṃ, nyāyo heturiti| iha loke yadā phalaṃ dṛṣṭaṃ tadā sahetukaṃ jñātam|
yadā vacanamupalabdhaṃ, tadā nyāyyaṃ jñātam| yanmama vacanamanyāyyamiti bhavatoktaṃ tallokavirudvam|
anyāyyaṃ vacanamityasya nāstyavakāśaḥ|

yad bhavatoktaṃ mama vacanamanyahisaṃvāditvāditi tadidamidānīṃ bhavatā sārdhaṃ vicārya nirdhāryate|
yadi kaścidanyadvadettadā tasya doṣaḥ syat| bhidyate bhavataḥ pratijñā'smatpratijñātaḥ|
atha tadbhavataḥ svoktam| tadānyaduktam| tasmādbhavāneva doṣamāpadyate| yadi bhavadartho
'smaduktādanyastadānyatvadoṣo bhavata eva na tu mama| yadi nānyat, tarhi matpakṣatulyameva,
tena nāstyanyatvam| athocyate mamānyaditi tanmithyā| anyaccānyasmānnānyadityananyatvam|
yadyanyadanyasmādanyat, tato'nyanna bhavet| yathā manuṣyo goranyo na gaurbhavati, yadyanyadanyasmādanyat,
tadā tadekaṃ bhavet| yadyekaṃ tato nānyat, tatkimucyate mamānyaditi|
ataścaitanyāyyamiti| ahaṃ nyāyamavalambya bhavatā vivade| tasmādanyathāhaṃ vadāmi| yadyāvayorbheda
eva na syānna tadā bhavatā vivādo'haṃ tu bhavadarthameva vadāmi|

sarvamuktamanyaditi ced, bhavatāpi kiñciduktamiti bhavānapyanyadvadatīti doṣo bhavata eva| yadi
bhavato vākyaṃ nānyat, tarhi mamāpi vacanaṃ nānyaditi yad bhavatoktamahamanyadvadāmīti
tadayuktam| atha bhavadvacanaṃ mithyaiva| śeṣaṃ pūrvavat| yad (bhavato)ktaṃ mama vacanamasiddhamiti
tadidānīṃ (bhavatā sārdhaṃ) vicārya nirdhāryate| yadi vacanamasiddhaṃ, tadā tadeva
vacanamasiddham| yadi vacanasyāsiddhatvaṃ, tadā vacanameva na prāptam| atha vacanaṃ na
prāptaṃ, kathaṃ bhavatocyate mayā yaduktaṃ tadasiddhamiti| atha vacanaṃ prāptaṃ tatsidvameva
syāt| yadi maduktamasiddhamiti bhavatocyate tadayuktam| yadi sarvaṃ vacanamasiddha, tarhi
bhavaduktaṃ mama khaṇdanamapyasiddham| yadi bhavaduktaṃ khaṇḍanamasiddhaṃ na syāt, tarhi
mama vacanamapi naivāsiddham| yadi (bhavato)cyate maduktamasiddhaṃ tadayuktam| yadasiddhaṃ
tatsvata eva siddham| tasmānnāstyasiddham| yadyasiddha na svataḥ siddhaṃ, tadāsiddhaṃ
na syāt| yadi siddhaṃ, nāstyasiddhaṃ, tato yad (bhavato)ktaṃ maduktamasiddhamiti tanniravakāśam|
yadi bhavatocyate mama khaṇḍanamananubhāṣaṇameva tadā na mama matasyopalabdhi|

atha nopalabhyate mama mataṃ, tato mama khaṇḍanaṃ kartuṃ na śakyate| tadidānīṃ (bhavatā sārdhaṃ)vicārya
nirdhāryate| yadi bhavān matkhaṇḍanaṃ nānubhāṣate, tadā bhavān khaṇḍanaṃ vaktuṃ
na śaknoti| kiṃ punarmanyate bhavān khaṇḍanamananubhāṣya khaṇḍanaṃ śakyaṃ, athavā khaṇḍanamanubhāṣya
khaṇḍanaṃ śakyam| yadi tāvad (bhavān) ananubhāṣya (khaṇḍanaṃ vaktuṃ śaknoti),
ahamapyananubhāṣya khaṇḍanaṃ vaktuṃ śaknuyām| athavā khaṇḍanamanubhāṣya khaṇḍanaṃ vaktuṃ
śakyaṃ, tadā sadaiva khaṇḍanānubhāṣaṇam syāt| kutaḥ ? khaṇḍanātpunaḥ khaṇḍanasyotpannatvāt|
tadā khaṇḍanānavasthā| na ca sa kālo vidyate yatra na khaṇḍanānubhāṣaṇam| [ataḥ] yatra khaṇḍanaṃ
vaktuṃ śakyate sa kālo nāsti|

aparañca khaṇḍanamiti khaṇḍanānnāma| yadi tatkhaṇḍanānubhāṣaṇānnāma khaṇḍanamiti vaktuṃ śakyate,
ananubhāṣya tu khaṇḍanamiti vaktuṃ ja śakyate| tataḥ pūrvakhaṇḍanasya nāma paścādanubhāṣaṇaṃ
prāptam| paravartikhaṇḍanaṃ nāma na tāvadanubhāṣaṇaṃ prāpnoti| tṛtīyantu dvitīyasya
khaṇḍanasya nāmānubhāṣaṇaṃ prāptam| caturthaṃ tṛtīyasya khaṇḍanasya nāmānubhāṣaṇaṃ prāptam|
iti sadānubhāṣaṇādanavasthā| ananubhāṣya khaṇḍanaṃ nāma vaktuṃ śakyamiti ced, ananubhāṣyāpi
tataḥ prathamaṃ khaṇḍanaṃ nāma vaktuṃ śakyam| prathamaṃ khaṇḍanam nāmānanubhāṣya khaṇḍanaṃ
nāma vaktuṃ śakyamiti cet, dvitīyamapi khaṇḍanaṃ nāmānanubhāṣya khaṇḍanaṃ nāma vaktuṃ
śakyate| dvitīyaṃ khaṇḍanaṃ nāmānanubhāṣya khaṇḍanamiti vaktuṃ śakyata iti cet, prathamaṃ
khaṇḍanaṃ nāmāpyananubhāṣya khaṇḍanaṃ nāma vaktuṃ śakyeta| kintu prathamaṃ khaṇḍanaṃ nāmāvaśyamanubhāṣyam|
tasmātkhaṇḍanaṃ nāma vaktuṃ śakyate| atha dvitīyaṃ khaṇḍanaṃ nāmāpyavaśyamanubhāṣyaṃ,
tadā khaṇḍanaṃ nāma vaktuaṃ śakyate natvananubhāṣya vaktavyam|

yadi punaḥ khaṇḍanamananubhāṣya vadet, khaṇḍanasya nigrahasthānāpattiḥ| yadi bhavān svakhaṇḍanaṃ
nānubhāṣate, tato bhavaduktakhaṇḍanasya nigrahasthānāpattiḥ| yadi bhavān khaṇḍanamananubhāṣya
khaṇḍanaṃ vadet, khaṇḍanaṃ vadaṃśca nigrahasthāne na patet, tadāhamapi khaṇḍanamananubhāṣya
khaṇḍanaṃ vadanna nigrāhyaḥ| kiñca yadā bhavadvacanaṃ mama[mataṃ] khaṇḍayati, tadā'hamanubhāṣe|
yadā tvahaṃ bhavanmataṃ khaṇḍayāmi tadā bhavānapyanubhāṣate| atha parasparānubhāṣaṇaṃ,
na tadā khaṇḍanapratiṣṭhāpanam| yadi parasparānubhāṣaṇaṃ, tadā samyagarthahāniḥ|
yathā potāvanyonyasambadvau samudravelāsamaye parasparasaṃgharṣeṇa dolāyamānau|

aparañca| sarve śabdā yadā mukhānnirgatāstadā naṣṭā eveti kathaṃ madvacanānubhāṣaṇam ?| atha
śabdo vināśadharmā| apunarāgamanātpunarbhāṣaṇamaśakyam| atha śabdaḥ sthitiśīlastadānubhāṣaṇamaśakyaṃ,
nityatvāt| naṣṭa iti cen, na kiñcidanubhāṣitavyaṃ tadabhāvāt| śabdo naṣṭa iti
cet, tvadanubhāṣaṇāyaitanme vacanamiti yadbhavān bravīti sa kutarka eva|

yad(bhavato)ktaṃ madvacanaṃ pūrva, [bhavata] khaṇḍanaṃ tu paścāditi tadidānīṃ (bhavatā sārdhaṃ)
vicārya nirdhāryate| yadi madvacanaṃ pūrvaṃ, khaṇḍanantu paścāditi tanyāyyam| kuta iti
cen, madvacanaṃ pūrvaṃ bhavadvacanaṃ tu paścāditi| yadyasmadvacanaṃ paravartivacanaṃ khaṇḍayati,
tato'smadartho viśiṣyate bhavadvacanasya tu hāniḥ| kiñca yadyucyate bhavatā sarvāṇi
vacanāni pūrvavartīni khaṇḍanantu paravartīti, tadā bhavānapi pūrvameva vacanaṃ vadatīti
paścātkhaṇḍanaṃ bhavet| yadi bhavadvacanasya pūrvavartitve'pi paścātkhaṇḍanaṃ nāsti, tarhi
madvacanasya pūrvavartitve'pi, paścātkhaṇḍanaṃ na syāt| yacca khaṇḍanaṃ pūrvasya paravartīti
svabhāvataḥ pūrvasya khaṇḍanaṃ na paścādasti| yadi svabhāvata eva pūrvasya khaṇḍanaṃ
paścāt syāt, tadā pūrvaṃ paścādityubhe na syātām| tasmādyadbhavatoktaṃ pūrvasya khaṇḍanaṃ
parabhāvīti tadayuktam| yadi svabhāvataḥ pūrvasya khaṇḍanaṃ na paścāt| hetvabhāvāt| tadā pūrvasyāpi
khaṇḍanaṃ parabhāvi na bhavet| yadbhavatoktaṃ madvacanaṃ pūrvaṃ, khaṇḍanaṃ tu parabhāvi
tanmithyā|

yadabhihitaṃ bhavatā, mayā hetvantaramuktamiti tadidānīṃ (bhavatā sārdhaṃ) vicārya nirdhāryate|
yadi pūrvahetuṃ parityajya hetvantarapratiṣṭhāpanānnigrahasthānamāpadyate, tadā bhavān
nigrahasthānamāpannaḥ| kathamiti ced, bhavatā pūrvahetuṃ parityajya hetvantarapratiṣṭhāpanāt|
yadi hetvantarapratiṣṭhāpanādbhavato na nigrahasthānatvāpattistadā mamāpi tathā| kiñca
maduktahetuto bhavaduktahetorbhedaḥ| yadyanyaṃ hetuṃ vadāmi tanmama nyāyyam| yadyanyaṃ hetuṃ
na vadeyaṃ, tato bhavaddhetuṃ vadeyam| tato na pratipakṣatayā virodho'pi tvāvayostulyavacanataiva|
yadi sadṛśa eva heturāvābhyāṃ pratiṣṭhāpitaḥ, tadā bhavānasmaddhetuṃ khaṇḍayatīti
svahetumeva khaṇḍayati|

api ca yadi sarvāṇi vacanāni hetvantarāṇi syustadābhavaduktāni vacanānyapi hetvantarāṇi bhaveyuḥ|
tataśca bhavato nigrahasthānāpattiḥ| atha vacanānyuccārayannapi na bhavān nigrāhyastarhi
yadbhavatoktaṃ hetuṃ pratiṣṭhāpayannahaṃ nigrāhya iti tadayuktam|

yadbhavatoktamarthāntaraṃ vadāmīti tadidānīṃ (bhavatā sārdhaṃ) vicāryaṃ nirdhāryate| anyā me
pratijñā, anyā ca bhavata iti yattannyāyyameva| athāhaṃ bhavataḥ pratipakṣatayā virodhītyarthāntaraṃ
bravīmi| yadi matamasmadartho bhavadarthādananyastadā'smadartho bhavadarthapratipakṣatayā
na virudvo| yadi bhavānasmadarthaṃ khaṇḍayati, tarhi bhavataḥ svārthasyaiva khaṇḍanaṃ
bhavet| yadarthāntaraṃ na tatsvayamarthāntarama| tasmānnāstyarthāntaram| yadi tvarthāntaraṃ
svayamevārthāntaraṃ, na tadārthāntaram| tasmādyadbhavatoktamahamarthāntaraṃ vadāmīti
na yuktam| aparañca yaduktaṃ sarvaṃ tadarthāntarañcettadā bhavaduktamapyarthāntaraṃ bhavet|
yadi bhavaduktamarthāntaraṃ na bhavettadā yadbhavatā pratijñātaṃ sarvamarthāntaramiti
tadayuktam|

yad (bhavato)ktamahaṃ pūrvacanādananyadvacanaṃ vadāmīti tadidānīṃ (bhavatā sārdhaṃ) vicārya
nirdhāryate| asmatpratijñā bhavatpratijñāyāḥ pratipakṣabhāvena viruddhā| yadasmatpratijñā
bhavatpratijñāyāḥ pratipakṣabhāvena virudvā, tannyāyyam| kuta iti cet| sarvatrāhaṃ bhavadarthakhaṇḍanārthaṃ
vadāmi, tasmādasmadvacanamananyat| yadi mayārthāntaramuktaṃ, tarhi bhavatpratijñā'smadarthādanyā|
yadyahamarthāntaraṃ vadāmi tadā bhavadarthaṃ vadāmi| evantāvannāhaṃ
bhavadviruddo| tataśca yadi bhavān māṃ khaṇḍayati, tarhi svārthasyaiva khaṇḍanam|

anyacca| yathā mayā pūrvamuktamanityaḥ śabda iti| etāni vacanāni vināśasvabhāvāni kṣayasvabhāvāni
ca| idānīmanyadvacanamuccaryate| tataśca yadbhavatoktaṃ bhavān pūrvavacanaṃ vadatīti
tanmithyā|

aparañca| yadbhavatoktaṃ maduktamananyaditi| tatra yadyahamanyadvadāmi tadā tadanyayat| yadyahamananyadvadāmi
tadananyat| yadyahaṃ tadvadaṃstanna sādhayituṃ śaknomi, tadā yadbhavatoktamananyaditi
tadyuktam| yacca (bhavato)ktaṃ mayā sarvamuktaṃ nānujñāyata iti tadidānīṃ (bhavatā
sārdhaṃ) vicārya nirdhāryate| sarvaṃ nānujñāyata iti yaduktaṃ bhavatā etadvacanaṃ sarvasminnantarbhavati
na vā ?| yadi tāvatsarvasminnantarbhavati tadā bhavān svayaṃ svoktaṃ
nānujānāti| yadi svayaṃ nānujānātyasmadarthaḥ svata eva siddho bhavedbhavavacanasya tu hāniḥ
syāt| atha sarvasminnāntarbhavati tadā tasya sarvatvameva na syāt| yadi sarvatvameva na
bhavet, tadā bhavatā yadananujñātaṃ tatsarvam| yadi sarvamananujñātaṃ tadā'smadartho bhavatā
naivānanujñātaḥ| asmadarthaḥ siddho bhavatastu sarvasya pratiṣedhaḥ|

iti prathamaṃ prakaraṇam|

