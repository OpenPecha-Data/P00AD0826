atha tṛtīyaṃ prakaraṇam|dvāviṃśatividhā nigrahasthānāpattiḥ| 1 pratijñāhāniḥ, 2 pratijñāntaram,
3 pratijñāvirodha, 4 pratijñāsaṃnyāsaḥ, 5 hetvantaram, 6 arthāntaram, 7 nirarthakam, 8
avijñātārtham, 9 apārthakam, 10 aprāptakālaṃ, 11 nyūnam, 12 adhikam, 13 punaruktam, 14 ananubhāṣaṇam,
15 ajñānam, 16 apratibhā, 17 vikṣepaḥ (vyājairdūṣaṇaparihāraḥ) 18 matānujñā (paradūṣaṇānujñā),
19 paryanuyojyopekṣaṇam (nigrahasthānaprāptasya nigrahasthānāpattyupekṣaṇam),
20 niranuyojyānuyogaḥ (asthāne nigrahasthānābhiyogaḥ), 21 apasiddhāntaḥ, 22 hetvābhāsāśceti
dvāviṃśatibidhāni nigrahasthānāni| yadi kasyacinnigrahasthānāpattirbhavet, na punastena
saha vādaḥ kartavyaḥ|

pratijñāhāniḥ| svapratijñāyāṃ pratipakṣābhyanujñeti pratijñāhāniḥ|nityaḥ śabdaḥ| kasmāt| amūrtatvāt|
ākāśavat| iti sthāpite 'paraḥ prāha| śabda ākāśasādharmyannitya iti cettato yadi
vaidharmyaṃ syāt, tadā'nityaḥ| vaidharmyañca śabdasya sahetukatvamākāśasya tvahetukatvamiti|
śabda aindriyaka ākāśastvanaindriyakaḥ| tasmācchabdo'nitya iti pratyavasthita idamāha|
sādharmyaṃ vaidharmyaṃ vā na mayā samālocyate| nityasādharmyaṃ tu mayoktam| yadi nityasadharmā
tadā nitya iti|atrāparaḥ| nityasādharmyamanaikāntikam| amūrtānyanityānyapi bastūni vidyante|
yathā sukhaduḥkhādīni| tasmādasiddho hetuḥ| vaidharmyaṃ tu sarvamanityaṃ nityavyatiriktamiti
niścitaṃ vyanakti| tasmādanityatāsādhane samarthamityukte brūyāt| anityaṃ sahetukam|
nityaṃ tvahetukamiti mayāpi pratipāditam| iti pratijñāhāninigrahasthānāpattiḥ|

pratijñāntaram| pratijñātārthapratiṣedhe pareṇa kṛte dharmāntaravikalpādarthanirdeśaḥ pratijñāntaramucyate|nityaḥ
śabdaḥ| kasmāt| asparśatvāt| ākāśavaditi sthāpite aparaḥ prāha| asparśatvahetunā
nityaḥ śabda iti bhavatā sthāpitam| asparśatvahetuścānaikāntikaḥ| cittecchakrodhādyasparśamapyanityam|
śabdo 'pyasparśastasmādanaikāntikatā| ākāśādivannityaścittādivadanityo
vetyasparśatvamanaikāntikameva| tasmādbhavaddheturasiddhaḥ| yadi heturasiddhastadā
pratijñāpyasiddheti prasiddhamiti pratyavasthita idamāha| śabdo nityatā ceti na mama pratijñā
| api tu nityatā śabdena saṃbaddhā, śabdaśca nityatathā sambaddha ityasmatpratijñā| yo
mayā nirdiṣṭaḥ śabdaḥ sa rūpādiniṣedhārthaḥ|yā ca mayā nirdiṣṭā nityatā, sā nityatāniṣedhārthā|
nityatā śabdānna vyatiricyate rūpādibhyastu vyatiricyate| śabdo nityatāyā na vyatiricyate
śrotragrāhyādikāttu vyatiricyate| yadyasmānna vyatiricyate, tattena sambaddham, eṣā'smatpratijñā|
mayā na śabdo na ca nityatā sthāpyate| bhavān punaḥ śabdañca nityatāñca khaṇḍayati
na tu mama pratijñāṃ khaṇḍayati| iyamucyate pratijñāntarānagrahasthānāpattiḥ|

pratijñāvirodhaḥ| hetupratijñayorvirodhaḥ pratijñāvirodha ityucyate|prativādī prāha| nityaḥ
śabdaḥ| kasmāt| sarvasyānityatvāt| ākāśavat| iti sthāpite 'paraḥ prāha bhavatoktaṃ sarvamanityaṃ
tasmānnityaḥ śabda iti| atha śabdaḥ sarvasminnantarbhavati na vā| sarvasminnantarbhavati
cet| sarvasyānityatvācchabdo'pyanityaḥ| sarvasminnāntarbhavati cettadā sarvamityasiddham|
kuta iti cet| śabdasyāsaṅgrahāt| hetuvacane pratijñāhāniḥ| pratijñāvacane ca hetuhāniḥ|
tasmādbhavato'rtho'siddhaḥ| iyaṃ pratijñāvirodhanigrahasthānāpattirucyate|

pratijñāsaṃnyāsaḥ| pareṇa svapratijñāpratiṣedhe kṛte saṃnyāso'samarthaneti pratijñāsaṃnyāsaḥ|nityaḥ
śabdaḥ| kutaḥ| aindriyakatvāt| yathā sāmānyamaindriyakaṃ nityañca| śabdo'pyaindriyakatvānnityaḥ|
iti sthāpite'paraḥ prāha nityaḥ śabda aindriyakatvāditi bhavatoktam| atha yadaindriyakaṃ
tadanityalakṣaṇākrāntaṃ ghaṭādivat| ghaṭo hyaindriyakatvādanityaḥ| tasmācchabdopyanitya
iti| yadbhavatoktaṃ sāmānyavannityamiti tadayuktam| tathā hi gavādisāmānyaṃ gavāderabhinnaṃ
bhinnaṃ vā | abhinnañced, gaureva san sāmānyaṃ tvasat| bhinnañced, gorvyatiriktaṃ
sāmānyaṃ prakāśeta na tu gorvyatiriktaṃ sāmānyaṃ prakāśate tasmāddṛṣṭānto na nityatāsādhakaḥ|
pratijñā cāsiddhā| iti dūṣaṇe kṛte prativādī prāha kenaitatsthāpitam| iyaṃ pratijñāsannyāsanigrahasthānāpattirityucyate|

hetvantaram| aviśeṣahetau sthāpite paścāddhetvantaroktiriti hetvantaram|nityaḥ śabdaḥ| kasmāt|
dviranabhivyaktatvāt| yannityaṃ tatsarvaṃ sakṛdabhivyaktamākāśavat| śabdasyāpi tathātvam|
iti sthāpite'paraḥ prāha| nityaḥ śabdo dviranabhivyaktatvāt| ākāśavaditi na tveṣa heturyuktaḥ|
kuta iti ceddviranabhivyaktasya nityatānaikāntikatvāt| yathā vāyoḥ sparśasya ca sakṛdevābhivaktavāpi
vāyuranityaḥ| śabdo'pi tatheti pratyavasthita idamāha| śabdo vāyuvilakṣaṇaḥ|
vāyurhi tvagindriyagrāhyaḥ| śabdastu śravaṇagrāhyaḥ| tasmācchabdo vāyuvilakṣaṇa iti|atrāparaḥ
prāha| pūrvamuktaṃ bhavatā śabdo nityo dviranabhivyaktatvādityadhunā tūcyate śabdo
vāyuvilakṣaṇaḥ pṛthagindriyagrāhyatvāditi prathamahetutyāgena bhavata hetvantaraṃ pratiṣṭhāpitam|
tasmādbhavato heturasiddhaḥ| iyaṃ hetvantaranigrahasthānāpattirucyate|

arthāntaram| prakṛtārthāpratisambaddhārthābhidhānamarthāntaram|nityaḥ śabdaḥ| kasmāt| rūpādipañcaskandhā
daśahetupratyayāḥ| etaducyate arthāntaram|

nirarthakam| yadā vāda iṣṭastadā mantrabhāṣaṇamiti nirarthakiam|

avijñātārtham| pariṣatprativādibhyāṃ trirabhihitamapyavijñātamityavijñātārtham|yadi kaściddharmaṃ
vakti pariṣattu prativādī ca jijñāsāvapi trirabhihitaṃ jñātumasamarthau| yathā (kaścidvaded)
aṇuramūrtaḥ sukhotpādakaḥ duḥkhotpādako'prāpto sāpakarṣotkarṣaḥ samito'sannyāso na
vināśaḥ| śabdo nityaḥ kasmāt| anityasya nityatvāt| iyamavijñātārthanigrahasthānāpattirucyate|

apārthakam| paurvāparyyāsambandho'pārthakam| yathā kaścidvadet| daśavidhaṃ phalaṃ trividhaḥ
kaṃbala ekavidhaṃ pānabhojanametadapārthakamucyate|

aprāptakālam| pratijñāyāṃ duṣṭāyāṃ paścāddhetusthāpanamaprāptakālam|nityaḥ śabdaḥ| yathā pārimāṇḍalyāśrayasya
paramāṇornityatvātpārimāṇḍalyaṃ nityaṃ śabdasyāpi tathātvasambhava iti kṛte'paraḥ
prāha| bhavatā nityatāsthāpane heturnoktaḥ, pañcāvayavanyūnavacanasthāpanādbhavadartho'siddha
iti dūṣita idaṃ prāha| asti me heturnāmnā tu noktaḥ| ko'yaṃ heturiti cet| nityākāśāśrayatvamiti|atrāparaḥ|
yathā gṛhe dagdhe tatparitrāṇāyodakānveṣaṇaṃ tathā'navasare'rtharakṣaṇāya
hetusthāpanam| etadaprāptakālamucyate|

nyūnam| pañcāvayavā anyatamena hīnā iti nyūnam| pratijñā heturudāharaṇamupanayanaṃ nigamanamiti
pañcāvayavāḥ|yathā (kaścidvadatya) nityaḥ śabda ityayaṃ prathamo'vayavaḥ| kṛtakatvāditi
dvitīyo'vayavaḥ| yadvastu kṛtakaṃ tadanityaṃ yathā ghaṭaḥ kṛtako'nityaśceti tṛtīyo'vayavaḥ|
śabdo'pi tatheti caturtho'vayavaḥ| tasmācchabdo'nitya iti pañcamo'vayavaḥ| pañcāvayavānāmanyatamena
nyūnatā nyūnanigrahasthānāpattirityucyate|

adhikam| bahuhetūdāharaṇoktiradhikam| yathā (kaścidvade) cchabdo'nityaḥ| kasmāt ?| prayatnānantarīyakatvādamūrtatvādaindriyakatvādutpādavināśābhyāṃ
vācyatvāccaitaddhetubāhulyamityucyate|
api ca śabdo'nityaḥ kṛtakatvād ghaṭavatpaṭavatgṛhavatkarmmavat| etaddṛṣṭāntabāhulyamityucyate|vādī
prāha| bhavatā hetūdāharaṇabahulyamuktam| yadyeko hetuḥ sādhanāsamarthastadā
kathamekahetuprayogaḥ| atha sādhanasamarthastadā kiṃ hetubāhulyena udāharaṇabahulye'pi tathātvasambhavaḥ|
tadbāhulyokteraprayojanatvāt|

punaruktam| punaruktaṃ trividhaṃ, śabdapunaruktaṃ, artha punaruktaṃ, arthāpattipunaruktañca|
śabdapunaruktaṃ yathā (kaścidvade) cchakraḥ śakraḥ| arthapunaruktaṃ yathā (kaścidvadet) cakṣurakṣi|
arthāpattipunaruktaṃ yathā (kaścidvadet) satyaṃ saṃsāro duḥkhaṃ satyaṃ nirvāṇaṃ
sukham| prathamameva vacanaṃ vaktavyaṃ dvitīyaṃ tvaprayojanam| kasmāt| pūrvavacanasya spaṣṭārthatvāt|
pūrvavacanasyārtha spaṣṭaśced, dvitīyavacanena kiṃ spaṣṭaṃ bhavet| yadi na kiñcit
prakaṭayitavyaṃ tadā tadaprayojanam| etatpunaruktamityucyate|

ananubhāṣaṇam| pariṣadā vijñātāyāḥ pratijñāyāstrirabhihitāyā api yadi kaścitpratyuccāraṇāsamarthastadānanubhāṣaṇam|

ajñānam| pariṣadā vijñātāyā api pratijñāyāḥ kenacidavijñānamajñānamucyate|

apratibhā| yadi parasya pratijñāṃ nyāyavadīkṣate dūṣaṇe cāsamarthastadā'pratibhā|apare tu vadanti|
ajñāne'pratibhāyāñcobhayatrānigrahasthānāpattiḥ| kasmāt ?| yadi kaścidarthaṃ na vijānāti
dūṣaṇe cāsamarthastena saha vādo na kartavya iti|ete tvatimande nigrahasthāne| anyeṣu
nigrahasthāneṣu, sadoṣasya vacanasya vividhenopāyenoddharaṇaṃ śakyam| atra tūbhayatra na
kaścidupāya uddharaṇasamarthaḥ| eṣa manuṣyaḥ pūrvaṃ pāṇḍityagauravaṃ sthāpayati, paścāttu
pāṇḍityaṃ prakaṭayitumaśaktaḥ|

vikṣepaḥ| svapratijñāyā doṣaṃ jñātvā vyājaiḥ parihāraḥ kāryāntarakathanam| yathāhaṃ svayaṃ rogī,
ahaṃ paraṃ roginaṃ draṣṭumicchāmi| tadā tu yadi nāpakrāmati paradūṣaṇanirākaraṇaṃ na
kalpayati| kasmāt| bandhusnehāpagamabhayāt| iti vikṣepanigrahasthānāpattirucyate|

matānujñā| paradūṣaṇe svapakṣadoṣābhyupagama iti matānujñā| yadi kaścit pareṇa dūṣaṇe kṛte,
svapakṣadoṣamanujānāti, yathā mama doṣa evaṃ bhavato'pītyabhyupagacchan| iyaṃ matānujñocyate|

paryanuyojyopekṣaṇam| yadi kaścinnigrahasthānaṃ prāpnuyāt, tasya nigrahāpattyanudbhāvanaṃ taddūṣaṇecchayā
tu duṣaṇasthāpanam| tadarthe ca hīne kiṃ prayojanaṃ dūṣaṇena| asiddhametaddūṣaṇam|
etaducyate paryanuyojyopekṣaṇam|

niranuyojyānuyogaḥ| kasyacidanigrāhyatve'pi nigrahasthānābhiyogo niranuyojyānuyogaḥ| anyacca|
prativādini svapratijñāhānyāpanne svapakṣabhinnārthopādānenāsthāne paranigrahasthānadyotanam|
ayamapi niranuyojyānuyogaḥ|

apasiddhāntaḥ| pūrvaṃ caturvidhe siddhānte svayamaṅgīkṛte'pi paścāccedyathāsiddhāntaṃ na brūyādayamapasiddhāntaḥ|

hetvābhāsāḥ| yathā pūrvamuktāstrividhāḥ| asiddho'neikāntiko viruddhaśceti hetvābhāsāḥ|asiddhaḥ|
yathā kaścit sthāpayedaśva āgacchati| kasmāt| śṛṅgadarśanāt| aśvo 'śṛṅga iti śṛṅgaheturasiddho
'śvāgamanasthāpanāsamarthaḥ|anaikāntikaḥ| yathā kaścit sthāpayetgaurāgacchati| kasmāt|
śṛṅgadarśanāt| yaḥ saśṛṅga sa gaurityanaikāntikaḥ chāgarurvādīnāṃ saśṛṅgatvāt| śṛṅgaheturanaikāntikaḥ|
tasmādgavāgamanasthāpanāsamarthaḥ|viruddhaḥ| yathā kaścit sthāpayetprabhāte
rātriḥ| kasmāt| aruṇodayāt| aruṇodayo rātryā viruddhaḥ| aruṇodayahetū rātristhāpanāsamarthaḥ|
yadi kenacideṣa hetuḥ prayujyate tadā hetvābhāsanigrahasthānāpattiḥ|iti tṛtīyaṃ prakaraṇam|samāptaścāyaṃ
grantha|

