atha dvitīyaṃ prakaraṇam|(śāstramāha) khaṇḍanasya trividhadoṣāpattiḥ| viparīnakhaṇḍanamasatkhaṇḍanaṃ
viruddhakhaṇḍanañceti| yadi khaṇḍanametattrividhadoṣopetaṃ tadā nigrahasthānam|[tatra]
viparītakhaṇḍanam| yadi pratiṣṭhāpitaṃ khaṇḍanaṃ samyagarthena na saṃyuktaṃ syāttadā
tadviparītakhaṇḍanamityucyate| viparītakhaṇḍanaṃ daśavidham| (1)sādharmyakhaṇḍanam (2) vaidharmyakhaṇḍanam
(3) vikalpakhaṇḍanam (4) aviśeṣakhaṇḍanam (5) prāptyaprāptikhaṇḍanam (6)
ahetukhaṇḍanam(7) upalabdhikhaṇḍanam (8) saṃśayakhaṇḍanam (9) anuktikhaṇḍanam (10) kāryabhedakhaṇḍanam|

[tatra] sādharmyakhaṇḍanam| vastusādharmyapratyavasthānaṃ sādharmyakhaṇḍanamityucyate|(śāstramāha)
śabdo'nityaḥ pratyanotpannatvādyathā ghaṭaḥ prayatnotpannaḥ| utpannaśca vinaṣṭaḥ| śabdo'pi
tatheti śabdo 'nitya iti sthāpite prativādī prāha| yadi ghaṭasādharmyācchabdo'nityastadākāśasādharmyācchabdo
nityaḥ syāt| tataścākāśavacchabdo nitya iti| [atra] sādharmyamamūrtatvam|(śāstraṃ
punarāha) śabdo 'nityaḥ prayatnotpannatvāt| yannityaṃ na tatprayatnenotpannaṃ
yathākāśaṃ nityaṃ na prayatnenotpannam| śabdastu na tathā| tasmācchabdo 'nitya iti
sthāpite prativādī prāha| yadi (śabdasya) nityākāśavaidharmyacchabdo'nitya iti, tadā kiṃ prāptam
?| yadyākāśasādharmyaṃ tato nitya eva śabda iti| sādharmyaṃ cāmūrtatvaṃ tasmānnityaḥ|(śāstramāha)
ete khaṇḍane viparīte'siddhe ca (khaṇḍane)| kuta iti cet| aikāntikaikarasadharmasthāpanaṃ
hi heturiti manyate| sarvadharmāṇāṃ prayatnotpannatvenānityatāvarṇanāt| so'nityatāvarṇakaheturaikāntikaikarasastasmādanityatā'napasaraṇīyaiva|
tatsāmānajātīyaṃ cikhyāpayiṣatayā
ghaṭādyudāharaṇamuktam|prativādī tvanaikāntikaikarasārthapratyavasthānena khaṇḍanaṃ
bhāṣate yathā yadi bhavān sādharmyeṇa śabdasyānityatāṃ sthāpayati tadāhamapi vaidharmyeṇa
śabdasya nityatāṃ pratiṣṭhāpayāmi| yadi ca bhavadarthaḥ siddho mamāpyarthaḥ siddho bhavediti|(śāstramāha)
bhavataḥ khaṇḍanamayuktam| kuta iti cet| bhavatprayuktasya hetoranaikāntikanityatvānityatvāvyāptivarṇanāt|
asmābhistrilakṣaṇo hetuḥ sthāpitaḥ| tadyathā pakṣadharmmaḥ
sapakṣasatvaṃ vipakṣavyāvṛttiśca| tasmādvetusiddhiranapasaraṇīyā| bhavaddhetustu na
tathā tasmādbhavatkhaṇḍanaṃ viparītam| yadi bhavatā pratiṣṭhāpito heturasmaddhetutulyobhavettadā
samyakkhaṇḍanaṃ sidhyeta| yadyanityatāpratijñā nityatāṃ khaṇḍayati tadā [nityatā-]
khaṇḍanasiddhiḥ| kuta iti cet| nityatāsthāpakahetunānityatāsthāpakahetuḥ khaṇḍyate cet,
tadānityatāviparyāsadoṣo vyaktīkartuṃ na śakyata iti prasiddham| nityatāhetoranaikāntikaikarasatvādanityatāhetoraikāntikaikarasatvācca|

vaidharmyakhaṇḍanam| vastuvaidharmyapratyavasthānaṃ vaidharmyakhaṇḍanamityucyate|(śāstramāha)
anityaḥ śabdaḥ| kasmāt ? kṛtakatvāt| yat kṛtakaṃ tadanityam| yathākāśaṃ nityamakṛtakatvāt|
śabdasya tathātvābhāvācchabdo'nityaḥ|prativādī prāha| yadi śabdo nityākāśavidharmyādanitya
iti, tadā kiṃ prāptam| yadi ghaṭavaidharmyaṃ śabdasya, tadā sa nitya iti| tadvaidharmyamamūrtatvam|
ghaṭo mūrtastasmādghaṭo'nityaḥ śabdastu nityaḥ|(śāstramāha) śabdo'nityaḥ kṛtakatvāt|
yathā ghaṭo'nityaḥ kṛtakatvāt, tathā śabdo'pi|prativādī prāha| yadi ghaṭasādharmyācchabdasyānityatā
bhavatā sthāpitā, tadā kiṃ prāptam ?| śabdo nitya eva ghaṭavaidharmyādvaidharmyamamūrtatvam|
ghaṭastu mūrtaḥ|(śāstramāha) viparīta ete khaṇḍane| kuta iti cet| asmatsthāpitānityatāhetoraikāntikaikarasatvāt|
bhavatpratiṣṭhāpitanityatāhetostvanaikāntikaikarasatvānnityatvānityatvavyāptivarṇanāt|
tasmādaniścitaheturaikāntikahetuṃ khaṇḍayituṃ na
śaknoti| yo'smābhiḥ sthāpito hetuḥ kṛtakatvācchabdo'nitya iti tasya (hetoḥ) pakṣadharmmaḥ
sapakṣasattvaṃ vipakṣavyāvṛttiśca| trayalakṣaṇasampannatvāt so'napasaraṇīyaḥ| yaḥ punarbhavatpratiṣṭhāpito
hetuḥ śabdo nityo'mūrtatvāditi tasya pakṣadharmaḥ sapakṣe vipakṣe ca vartata
ityasiddho hetuḥ|

vikalpakhaṇḍanam| sādharmye vaidharmyapratyavasthānaṃ vikalpakhaṇḍanamucyate|(śāstramāha) śabdo'nityaḥ
pratyatnenotpannatvādghaṭavaditi śabdasyānityatā|prativādī prāha| bhavāñchabdasya
prayatnenotpannatvādghaṭavatsādharmyaṃ sthāpayati| asti punastadvaidharmyam| pakkatvamapakvatvaṃ,
cākṣuṣatvamacākṣuṣatvamityādi evaṃ ghaṭaśabdayoḥ pratyekaṃ viśeṣaḥ| śabdaḥ prayatnenotpannatvānnityaḥ
ghaṭastu prayatnenotpanno'pyanityaḥ| tasmācchabdo nityaḥ|viparītametatkhaṇḍanam|
kuta iti cet| asmatsthāpitaheturanityatā'vyāvṛtto nityatāvyāvṛttaḥ| etaddhetusthāpanamanityatānumānārtham|
yathāgnyanumānārthaṃ dhūmaḥ prayujyate| dhūmo hyagnyavyāvṛttaḥ|
tasmādasmatsthāpitahetuḥ sidvo'napasaraṇīyaśca|bhavatā śabdasyāpakva iti viśeṣaṇaṃ prayujyate|
tataśca nitya iti| tadecchādveṣaduḥkhasukhavāyvādīnyapakvāni na punaretāni nityāni|
tasmādapakvatvaṃ nityatāhetutvena na pratiṣṭhāpayitavyam| na cācākṣuṣatvamapi nityatāhetutvena
pratiṣṭhāpayitavyam| kuta iti cet| icchadveṣaduḥkhasukhavāyvādīnyacākṣuṣāṇi na punarnityāni|
bhavaddhetuḥ sapakṣe vipakṣe ca vartate tasmādasādhakaḥ| bhavaddheturmama (heto)
stulyo matpratijñāyāśca khaṇḍanāsamartha iti cet| asmatsthāpanaṃ trividhahetusamāśritaṃ
tasmādatulyam| yadatulyaṃ tulyamiti bhavatoktaṃ tasmādbhavataḥ khaṇḍanaṃ viparītam|

aviśeṣakhaṇḍanam| ekasādharmyakhyāpanātsarvasyāviśeṣeṇa pratyavasthānamaviśeṣakhaṇḍanamucyate|śabdo'nityaḥ
kāraṇabhedena śabdasya bhedāddīpavat| yadi vartikā mahatī jyotirmahat| yadi
vartikā kṣudrā jyotirapi kṣudram, iti sthāpite| prativādī prāha yadi sādharmyādyathā ghaṭādyanityaṃ
śabdo'pi tathā syāttadā sarvasya sarveṇāviśeṣaprasaṅgaḥ| kuta iti cet| sarvasya
sarveṇa sādharmyāt| sādharmyaṃ kiṃ punaścet| sattaikatvaṃ prameyatvamityetat sādharmyamucyate|
sadharmāṇyapi sarvāṇi vastūni viśeṣṭavastubhyo bhinnānīti cecchabdo'pi tathā| ghaṭādisadharmā'pi
śabdo nityo ghaṭastvanityaḥ| kuta iti cet| sattvādisādharmye'pi svabhāvaviśeṣasambhavāt|
yathā dīpaḥ śabdo manuṣyo'śva ityādi| iti sādharmyasamāśritamanumānamasiddham|viparītametatkhaṇḍanaṃ
kuta iti cet| sarveṣāṃ na mayā sattvādisādharmyaṃ pratiṣidvamapi tu
teṣāṃ viśeṣa evāvadhāryate| sādharmyasampattitraividhyamanityatāṃ sthāpayati| taccāsmābhiranityatāsādhanāyocyate
na tu sādharmyamātramupādīyate na khalvasti sā kā'pi yuktiryā naivaṃ
vicāryate| kasmāditi cet| naikamapi vidyate tādṛśaṃ yadanyavastuno na sadṛśaṃ na ca viśiṣṭaṃ
syāt| tasmādyadi sādharmyamasti tadā tatsapakṣavarti sarvavipakṣavyāvṛttam| yadi tadupādānena
hetusthāpanaṃ, siddho hetureṣa| sādharmyamātreṇa hetupratiṣṭhāpanaṃ tvasiddhaṃ tasmādviparītam|punaścānityaḥ
śabdaḥ kṛtakatvādghaṭavat| tasmācchabdo'nityaḥ|prativādī prāha|
hetuḥ pratijñā cābhāvānna bhidyete| ko nāmārtho hetusamutpādasya| hetvasaṃyoge śabdasyānutpāda
iti| anutpannatvādabhāva evetyetasyārthaḥ| kathaṃ nāma śabdo'nitya iti| anutpannaḥ
śabda utpattimupalabhata utpanno vinaśyati| vināśāccābhāva evetyetasyārthaḥ| iti hetuḥ pratijñā
cābhāvavat|viparītametatkhaṇḍanam| kuta iti cet| asmatpratijñāyā abhāvaḥ pradhvaṃsābhāvātmakaḥ|
asmatsthāpitahetorabhāvaḥ prāgabhāvaḥ| prāgabhāvaḥ sarvalokaprasiddhatvātsiddho'nityatāhetutvena
sthāpitaḥ| pradhvaṃsābhāvaḥ sāṃkhyādyaprasidvatvādasiddhaḥ| artho hi siddhena
hetunā sthāpyate|yadi siddhā pratijñopādīyate 'siddhastu heturbhavataḥ khaṇḍanasya
viparyāso'dhikataro bhavet| sarveṣāṃ vastūnāṃ pūrvamabhūtvā paścādabhāva iti mayoktam| tasmācchabdaḥ
pūrvamasaṃścet paścādapyasan| yadi pūrvamasattvaṃ bhavato 'nanujñātaṃ tadaitadbhavatā
cintyatām| yadi pūrvaṃ śabdaḥ sanneva na cāsti pratibandhastadā kasmācchrotreṇa nopalabhyate|
tasmātpūrvamasattvaṃ nāgapadavaditi jñāyate| yadi kañcidviśiṣṭabuddhirabhimatamarthaṃ
sādhayituṃ na śaknoti, iṣṭasādhanaṃ ca na yuktisampannaṃ so'rtho nirasanīyaḥ|

prāptyaprāptikhaṇḍanam| hetuḥ sādhyaṃ prāpnoti na vā ? | yadi tāvat sādhyaṃ prāpnoti tadāsādhakaḥ|
atha hetuḥ sādhyaṃ na prāpnoti tadāpyasādhakaḥ| etatprāptyaprāptikhaṇḍanamucyate|prativādī
prāha| yadi hetuḥ sādhyaṃ prāpnoti tadā sādhyena saṃsargātsādhyaṃ na sādhayati| yathā
nadīvāri samudravāripraviṣṭaṃ na punarnadīvāri, hetustadvadasādhakaḥ| yadi sādhyamasiddhaṃ,
tadā heturaprāpakaḥ| yadi prāpakastadā kiṃ siddhasyārthasya hetunā| tasmāddheturasiddhaḥ|
atha na prāpnoti tadā so'nyavastuvadasādhakaṃ, tasmaddheturasiddhaḥ| yadi heturaprāpakastadā'samarthaḥ|
yathāgniraprāpya dahanāsamartho'siścāprāpya chedanāsamarthaḥ|viparītametatkhaṇḍanaṃ|
dvividho hetuḥ| utpattiheturvyañjanahetuśca| yadi bhavataḥ khaṇḍanamutpattihetusamāśritaṃ
tadā siddhaṃ khaṇḍanam| yadi vyañjanahetusamāśritaṃ tadā viparītam| kasmāditi
cet| uktaṃ mayā yaddhetuḥ sādhyaṃ notpādayatyapi tu parapratipādanārthaṃ sādhyaṃ vyanaktyavyāvṛttatvāt|
sādhyasattve'pi sādhyasya yathārthajñānaṃ na jāyate| kuta iti cet| mohāt|
tasmād vyañjanaheturityucyate| yathā rūpasattve'pi pradīpaprayojanaṃ tadvyañjanārthaṃ na
tu tadutpattyartham| tasmādvyañjanahetāvutpattikhaṇḍanaṃ viparītakhaṇḍanam|

ahetukhaṇḍanaṃ| traikālye hetorasambhava ityahetukhaṇḍanamucyate|prativādī prāha| kiṃ hetuḥ
sādhyātpūrvaṃ paścādyugapadvā| yadi tāvaddhetuḥ prāk sādhyañca paścāttadāsati sādhye, hetuḥ
kasya sādhakaḥ ?| atha paścāt, sādhyañca prāk, tadā siddhe sādhye kiṃ hetunā ?| atha yugapattadāhetuḥ|
yathā yugapatsadbhāvāṅgoḥ śṛṅge dakṣiṇaṃ vāmaṃ vā parasparotpādake ityayuktam|
tasmādyaugapadyañcettadā hetutvāsambhavaḥ|viparītametatkhaṇḍanam| kuta iti cet| yatpūrvaṃ
samutpannaṃ tadeva hetunā vyajyate yathā dīpaḥ vidyamānānyeva vastūni vyanakti na tvavidyamānāni
vastūnyutpādayati| bhavān punarutpattihetunā me vyañjakahetuṃ khaṇḍayati tasmādviparītametatkhaṇḍanaṃ,
na tu siddham|atha manyase yadyeṣa heturvyañjakaheturbhavati jñānābhāve
sa kasya hetuḥ| tasmād vyañjakaheturasiddha iti kṛte khaṇḍane, tadā prāptikriyā'sambhave
heturnāma nopapadyate kriyāsadbhāve tu heturnāmopapadyate| yadā vyañjanakriyā tadaiva
heturnāmopapadyate| taduktaṃ bhavati pūrvaṃ heturnāma nopapadyate paścāttu heturnāmopapadyate|
yaccābhihitaṃ hetuḥ prāk kriyā tu paścāditi tadadoṣam| athaivaṃ sati, kriyāyā hetuto'nutpattiriti
cedetat khaṇḍanamasiddham| kasmāditi cet| etatprāgeva [sad] vastu paścāddheturnāmopapadyate|
vastuni vinaṣṭe paścāt kriyotpattiriti cet, tadaitatkhaṇḍanaṃ sidhyati na
tvevamucyate, pūrvaṃ bhāve'pi [hetoriti] nāmānupapattiḥ paścāttu nāmopapattiḥ| tasmātphalasya
hetuta utpattiḥ|

upalabdhikhaṇḍanam| viśiṣṭahetunānityatāvarṇanādeṣo'heturiti upalabdhikhaṇḍanamucyate|prativādī
prāha| yadi prayatna[ānantarīyaka]tvācchabdo 'nityastadā yatra prayatno na vidyate tatra
nityatāprasaṅgaḥ| yathā vidyudvāyvādīnyaprayatna [ānantarīyaka]āṇyanityeṣu cāntarbhūtāni
tasmādanityatve sādhye na prayatnamātraṃ samāśrayaṇīyaṃ prayatnasyāsādhanatvāt| sādhanañcedyatra
yatra prayatno nāsti tatra tatra nityatāyāḥ sambhavaḥ| yathāgniṃ vinā na dhūmasthitiḥ|
dhūmo'gneḥ saddheturdhūmāgnyoravyatirekāt| prayatnastu na tathā, tasmādasiddho hetuḥ|
kiñca prayatno nānityatāsthāpanāsamarthaḥ| kuta iti cet| vyāptyabhāvāt| vyāptisambhave hyanityatāsthāpanopapattiḥ|
vyāptyasambhave tvanityatāsthāpanānupapattiḥ| yathā kasyacitpratijñā
syāt sarve taravo divyacetanā iti| kasmāditi cet| tarūṇāṃ nidrāsambhavācchirīṣavat|
tatrāha khaṇḍayitā| tarūṇāṃ divyacetanāsiddhā| kasmāt ? hetorvyāptyabhāvāt| śirīṣa eva svapiti
na tvapare taravaḥ| sa svapno na sarvāṃstarūn vyāpnoti tasmātsarveṣāṃ tarūṇāṃ divyacetanatvapratiṣṭhāpane
svapno'samarthaḥ| prayatno'pi tathā sarveṣāmanityānāmavyāpakatvādanityatāsthāpane'samarthaḥ||viparītametatkhaṇḍanam|
mayaivaṃ noktam| naitaducyate mayā yatprayatnaḥ
sarvānityatākhyāpane samartho heturanye tu hetavo 'samarthāḥ| yadyanyo'nityatākhyāpane
samartho heturvidyate tadāhaṃ sukhī| asmadarthasiddheḥ| asmatsthāpito hetuḥ khyāpanasamarthaḥ,
anyo 'pi hetuḥ khyāpanasamarthaḥ| tasmātpratijñā siddhā| yathā dhūmenāgniranumitaḥ|
yadi kaścidvadetprabhayāgnirapi siddho 'smadarthe'pi tathāsambhavaḥ| prayatnotpattiranityatākhyāpanasamarthā|
yadyanye 'pi hetavo 'nityatākhyāpanasamarthā, anityatāpi siddhā| tasmādviparītaṃ
khaṇḍanaṃ bhavataḥ| asmanmatākhaṇḍanāt| yadyahaṃ bravīmi yadyadanityaṃ tattatsarvaṃ
prayatnasamutpannamiti tadā prayatnotpattihetoravyāpitvādasiddhatvamiti bhavatā khaṇḍanaṃ
vaktavyam| tadaitacca khaṇḍanaṃ viśiṣyate| yadāhaṃ bravīmi śabdābikamanityaṃ prayatnasamutpannatvāttadā
yatsarvamanitya tatprayatnasamutpannamiti nocyate| tasmādviparītaṃ khaṇḍanaṃ
bhavataḥ|

saṃśayakhaṇḍanam| vipakṣasādharmyātsaṃśayavādena khaṇḍanam|anityaḥ śabdaḥ prayatnasamutpannatvāt|
yadyatprayatnasamutpannaṃ tattadanityaṃ ghaṭavat| iti sthāpite prativādī prāha| yatsamutpannaṃ
tatprayatena vyaktaṃ yathā mūlakīlakodakaṃ prayatnena vyaktaṃ na tu prayatnena
samutpannam| śabdo'pi tathā| tasmātprayatnadvārā hetusthāpanamaniyatamanutpanna utpanne ca
bhāvāt| tasmāt taṃ hetumāśritya śabde saṃśayotpattiḥ| kathaṃ ca śabdo'vadhāryate ? kiṃ ghatavadasamutpannaḥ
samutpadyate mūlakīlodakavatsamutpanno vā vyajyate ? tasmadanaikāntikatā|
tasmādutpattihetoḥ saṃśayotpādakatvādasādhakatvamiti jñeyam| kasmāt| utpādakatvād vyaktīkaraṇācca|viparītametatkhaṇḍanam|
kuta iti cet| noktamasmābhiryacchabdaḥ prayatnena vyaktaḥ|
api tu yataḥ prayatnena samutpannastasmācchabdo 'nitya iti| punarbhavatā kiṃ khaṇḍyate|
yadi (bhavato)cyate prayatnakāryaṃ dvividhamutpattirabhivyaktiśca| utpattirghaṭādivadabhivyaktirmūlakīlo
dakādivat| śabdo 'pi prayatnakāryaḥ| tasmāttasmin nityatā'nityatāsaṃśayotpattiriti|
tadayuktam| kuta iti cet| mūlakīlodakāderaprayatnakāryatvāt| mūlakīlodakābhivyaktiḥ
prayatnakāryyeti cet| etadasmanmataṃ na khaṇḍayati| abhivyaktiranutpannā prayatnenotpatti
labhate| tasmātprayatnakāryamekavidhaṃ sadaivanityatvāditi bhavatkhaṇḍanamayuktam|atha
manyase yatprayatna-[kāryaṃ] taddvidham| anityaṃ nityañca| ghaṭotpattiranityā ghaṭadhvaṃso
nityaḥ| śabdo'pi tatheti| eṣa saṃśayo'yuktaḥ| kasmāt ? asiddhatvāt| yadi bhavato ghaṭadhvaṃsasya
dhvaṃse sadbhāvastataḥ sadbhāvāddhvaṃsābhāvaḥ syāt| yadi dhvaṃse 'bhāvastadā dhvaṃso
'bhāva eva| kuta iti cet| bhāvābhāvāt| andhakāravat| andhakāre jyotiṣo'bhāvaḥ tasmādandhakāraḥ|
dhvaṃso 'pi tathā| dhvaṃse bhāvābhāvaḥ tasmāddhvaṃsabhāva iti cet| tadayuktaṃ khapuṣpabandhyāputraśaśaviṣāṇeṣu
bhāvābhāvātteṣāmapi sadbhāvaprasaṅgaḥ| yadi khapuṣpādīnāṃ
sadbhāvo bhavatā nānujñāyate, tadā ghaṭadhvaṃsasyāpi tathātvam| tasmātsadbhāva iti na vaktavyam|
tasmātprayatnakāryamekavidhaṃ sadaivānityatvāt| tasmādayukto bhavataḥ saṃśayaḥ| apratipattiścedbhavataḥ
pratipādanārthamahaṃ vyañjanahetuṃ vadāmi| anityaḥ śabdaḥ| kasmāt| prāgvyavadhānābhāvātprayatnenotpattiniṣpattiḥ|
tasmādanityaḥ śabdo ghaṭavaditi jñātam| yatprayatnenopalabhyate
yacca prayatnena kriyate tadubhayaṃ bhinnamiti bhavatā pratiṣṭhāpitam|
tadayuktam| ko'yamartho yatprayatnenopalabhyate tadanityamiti| kasmāt| yasmādanutpannaṃ samutpadyate
samutpannañca vinaśyati| tasmānmūlakīlodakādestathāpyanityatāsambhavaḥ| yaccocyate
yadabhivyaktaṃ nityamiti tasya kiṃ prayojanam|

anuktikhaṇḍanam| pūrvamanuktatvādanityatā'bhāva etadanuktikhaṇḍanam|pratijñā pūrvavat| prativādī
prāha| prayatna iti vacanaṃ śabdasyānityatāheturiti cettadā kiṃ prāpyate ? prayatna ityanukte
tadā śabdo nityaḥ| etadeva prāpyate, pūrvakāle nitye sati kathamadhunānityaḥ syāt|viparītametatkhaṇḍanam|
kasmāt| asmābhiḥ sthāpito heturabhivyaktyartho notpattyartho na vā
vināśārthaḥ| yadyasmatsthāpitasya hetorvināśaḥ syāttadā bhavatkhaṇḍanaṃ viśiṣyeta| yadā
heturmayānuktastadā śabdasyānityatānabhivyakteti cedbhavatkhaṇḍanam| etatkhaṇḍanābhāsa eva|
yadi vināśahetunā mām khaṇḍayati bhavān tadviparītakhaṇḍanaṃ syāt|

kāryabhedakhaṇḍanam-kāryyabhedād ghaṭavatacchabda iti na vaktavyam| etat kāryabhedakhaṇḍanamucyate|anityaḥ
śabdaḥ kṛtakatvād ghaṭavaditi sthāpite prativādī prāha ghaṭaśabdayoḥ kāryabhedaḥ|
kāryabhedāt tulyānityatānupapattiḥ|viparītametatkhaṇdanam| kasmāt ?| anitya śabdo ghaṭasamānakāryatvāditi
noktaṃ mayā| api tu sarvāṇi vastūni tulyena nyāyena kṛtakatvād anityānītyevamuktam|
na tu samānakāryāpekṣatvād ghaṭavacchabdo'nitya iti| dhūmo bhinno'pyagnivyañjakaḥ|
ghaṭo'pi tathā śabdasyanityatāvyañjakaḥ|anyacca paraṇoktaṃ kāryaviśeṣakhaṇḍanam|
anyadasti yenocyate nityaḥ śabda ākāśasamāśritatvāt| ākāśo nityaḥ| yatkiñcidākāśasamāśritaṃ
tannityam| yathā paramāṇoḥ pārimāṇḍalyam| paramāṇurnityaḥ pārimāṇḍalyañca paramāṇusamāśritaṃ,
tasmātpārimāṇḍalyaṃ nityam| śabdo'pi tadvadākāśasamāśritatvānnityaḥ| anyacca| nityaḥ
śabdaḥ| kasmāt| śrāvaṇatvāt| yathā śabdatvaṃ śravaṇagrāhyaṃ nityañca, tathā śabdo 'pi tasmānnityaḥ|
etatpratijñāntaram|vaiśeṣika āha| yadi nityaṃ hetunā sthāpyate, tato hetukriyatvādanityam|
tasmācchabdo'nityaḥ|viparītametatkhaṇḍanam| kasmāt ? na mayoktaṃ hetunā nityatotpanneti,
api tu heturanityatāṃ vyanakti| parasyājñānātparasya pratipādanārthamasmatsthāpitaheturvyañjanaheturna
tvutpattihetuḥ| bhavatkhaṇḍanamutpattihetoreva| tasmādviparītam|kiñca
pratijñākhaṇḍane bhavadukte na mayānujñāte| kuta iti cet| nāsmābhiranityateṣṭā pratītā
vā| tasmādukto mayaiṣo 'rthaḥ|etaddaśavidhaṃ viparītakhaṇḍanamucyate| viparyayeṇa taddoṣasthāpanāt|
yadi khaṇḍanaṃ tattulyaṃ bhavettadā viparītakhaṇḍanāpattiḥ|aparamasatkhaṇḍanam|
mithyāvacanādasat| mithyāvacanaṃ tvayathārthamanarthakañca| etaducyate'satkhaṇḍanam| asatkhaṇḍanaṃ
trividhamavarṇya(vyañjaka) khaṇḍanamarthāpatti(vyañjaka)khaṇḍanaṃ, pratidṛṣṭa(ārthavyañjaka)khaṇḍanañca|

avarṇya(vyañjaka)khaṇḍanam| pratyakṣaviṣaye yaddhetvanveṣaṇaṃ tadavarṇyakhaṇḍanamucyate|anityaḥ
śabdaḥ| kuta iti cet| kṛtrimatvādghaṭavaditi sthāpite prativādī prāha| asmābhirdṛṣṭaṃ
yadghaṭaḥ kṛtrimaḥ| kena hetunā tadanityatānumīyate| yadi hetuṃ vinā ghaṭasya nityatā sthāpitā
śabdo'pi nityetāhetumantareṇa nityo bhavet|asattatkhaṇḍanam| kasmāt ?| yat[pūrvameva]pratītaṃ
na tasya hetunā sādhanam| yadi pratīyate yadvaṭaḥ sahetuko'nityaśceti kimanityatāhetvanmveṣaṇena|
tasmādasadetatkhaṇḍanam|

arthāpatti(vyañjaka)khaṇḍanam| vipakṣe'rthāpattiretadarthāpattikhaṇḍanam|ātmā na vidyate| kuta
iti cet| anabhivyaktatvādvandhyāputravaditi sthāpite prativādī prāha| tadetadarthādāpattiryadyabhivyaktaṃ
sadanabhivyaktaṃ tvasaditi| athābhivyaktaṃ kadācitsatkadācidasa| anabhivyaktaṃ
tadvat| alātacakramarīcigandharvanagaravat| tadabhivyaktam| tatsabhdāvasthāpanaṃ tvaśakyam|
yadyabhivyaktasya sabhdāvasthāpanamaśakyaṃ tadānabhivyaktasyāsabhdāvapratiṣṭhāpanaṃ
[sutarāma] śakyam|asattatkhaṇḍanam| ko'sau nyāyo yenaitadarthādāpattirbhavet| yadanabhivyaktaṃ
tadatyantamasaditi naitadarthādāpadyate| abhivyaktaṃ dvividhamanarthāpattirarthāpattiśca|
yadi vṛṣṭirbhavati tadā meghenāpi bhavitavyam| meghe satyapi tu kadācidṛṣṭirbhavati
kadācinna bhavatītyanaikāntikatā| dhūmenāgneranumānam| nātrārthādāpattiḥ| dhūme dṛṣṭe satyagniranumīyate
dhūme tvasati agnerabhāvaḥ| anarthāpattiriyam| kasmāditi cet| taptāyaḥpiṇḍe
lohitāṅgāre ca dhūmābhāve'pya'gneḥ sadbhāvaḥ| tasmādabhivyakteṣvarthāpattikhaṇḍanamabhūtam|anyacca|
rūpamevālātacakramarīcigandharvanagarāṇīti pratibhātīndriyabhramāccittaviparyāsena|
tacca vartamāna eva sadanāgate tvasat| rūpamātramindriyabhramāccittaviparyāsena kadācit
sad[vastīva] prakāśate| yaduktaṃ bhavatābhivyaktasya sattvamanaikāntikaṃ tadayuktam|
kiñca bandhyāputradṛṣṭāntenāyamevārtho mayā niścīyate| yadabhivyaktisthānānna prabhraṃśate
tadvastvabhāva eva| bandhyāutravat| yaccānabhivyaktisthānātprabhraṃśate naiṣo me dṛṣṭāntaḥ|
aṇvākāśādiṣu tu kadācidabhivyaktiḥ kadācidanabhivyaktiḥ| bhavadarthāpattiḥ prati mayārthāpattiruktā|
yadabhivyaktisthānādekāntena prabhraṃśate tadvastu sadeva | alātacakrādiṣu
cakramevānaikāntikam| tacca cakrasyānaikāntikatā yat pravartanakāle sat, sthitikāle cāsat|
tasmāt neyamarthāpattiḥ| anarthāpattāvarthāpattikhaṇḍanaṃ cedetat khaṇḍanamasat| punaranyathāpyarthāpattikhaṇḍanaṃ
vadanti| yadi ghaṭasādharmyādanityaḥ śabda ityarthādāpannaṃ tadāsādharmyānnityaḥ|
asādharmyaṃ yacchabdaḥ śravaṇagrāhyo 'mūrtaśca ghaṭastu cakṣurgrāhyo mūrtaśca|
asādharmyācchabdo nityaḥ|evaṃvidhakhaṇḍanaṃ sādharmyakhaṇḍanato 'rthāpattikhaṇḍanāviśeṣānna
mayānujñātam|

pratidṛṣṭāntakhaṇḍanam| pratidṛṣṭāntabalāt sādhanam| etaducyate pratidṛṣṭānta (vyañjaka) khaṇḍanam|anityaḥ
śabdo'nityaghaṭasādharmyāditi cet| tadāhamapi tasya nityatāṃ vyaktīkaromi |
yathā nityākāśasādharmyānnityaḥ śabdaḥ| yadi nityatāsādharmyānnityatā'prāptistadā'nityatāsādharmyātkathamanityatā|asattatkhaṇḍanam|
kuta iti cet| abhāvamātra vastvākāśamucyate| yadi
sato nityavaṃ siddhastadā dṛṣṭāntaḥ sada khaṇḍanam| kintvatrāmato nityatā| ākāśamasadvastvera
naitannityamanityaṃ vā vaktuṃ śakyate| asiddho dṛṣṭānta etasya khaṇḍanasya| adṛṣṭānte
dṛṣṭāntatākalpanāt| tasmādasadetatkhaṇḍanam| yadi kaścinmanyate sadvastvevākāśo nityaśca|
etadviparītakhaṇḍanaṃ natu satkhaṇḍanam| kasmāt ?| amūrtatvasyanaikāntikatvāt| ākāśo'mūrto
nityaśca cittasukhaduḥkhecchādikantvamūrtamanityam| amūrtaḥ śabdaḥ kimākāśavannityo bhaveccittasukhādivadanityo
vā| amūrtatvamanaikāntikatvādasiddho hetuḥ| tasmādviparītametkhaṇḍanam|
aparaṃ ca sahetukatvācchabdo'nityaḥ| vastu sahetukañcet tadā'nityamiti jñeyaṃ ghaṭādivaditi
sthāpite| prativādī prāha| asminnarthe saṃśayaḥ| kasmāditi cet| ghaṭotpādaḥ sahetuko'nityaḥ|
ghaṭadhvaṃsastu sahetuko nityaḥ| śabdasya sahetukatvācchabde saṃśayotpattiḥ|
sahetukaghaṭotpādavadanityaḥ sahetukaghaṭadhvaṃsavannityo vā|asadetkhaṇḍanam| kasmāt ? yadyasaddravyaṃ
nityamucyate daṇḍāghātavinaṣṭavastūnāmapi nityatāpattiḥ|kiñca śabdo'nityaḥ| kutaḥ
aindriyakatvāt| ghaṭādivaditi sthāpite| prativādī prāha| atrāpi saṃśayasambhavaḥ| yadyaindriyakaḥ
sāmānyavattadā nityatāpattiḥ| yadi śabda aindriyakastadā sāmānyavannityaḥ| yadi
sāmānyavanna nityo bhavet, tadā ghaṭadṛṣṭāntenānityo na bhavet|asadetatkhaṇḍanam| kasmāt|
yadi gavādisāmānyaṃ gavādivyatiriktaṃ syāttadā pṛthaktvena grāhyaṃ draṣṭavyañca sāmānyantu
gavādivyatiriktaṃ pṛthaktvena gṛhyate na ca dṛśyate| tasmādanityamiti jñeyam|anyacca|
ātmā na vidyate | kuta iti cet| anabhivyaktatvāt| sarpaśravaṇavat| iti sthāpite prativādī
prāha| samudrabinduparimāṇaṃ himālayagurutvañca madeva kintvanabhivyakte| ātmano'pi tathātvasambhavaḥ|
sanneva kintvanabhivyaktaḥ| tasmādanabhivyaktiheturnātmābhāvaṃ sthāpayituṃ samarthaḥ|saṅkhyāparimāṇasya
sañcitādapṛthaktvam| tatparimeyasañcitamanukrameṇeyaditīyaditi
ca pradarśyate| tatsaṅkhyāparimāṇaṃ smṛtidhāraṇārthaṃ, ekaṃ, daśa, sahasraṃ niyutamityādyucyate|
samudrabinduparimāṇasya himālayagurutvasya cāpṛthaktvena satvābhāvāt| yadyaparakhaṇḍanaṃ
tatkhaṇḍanasadṛśaṃ taddoṣasthāpanādasatkhaṇḍanamityucyate|viruddhakhaṇḍanam| arthavisaṃvādakaṃ
viruddhamityucyate, yathā prabhāndhakārau sthitigatī visaṃvādake| tadviruddhakhaṇḍanamityucyate|viruddhakhaṇḍanaṃ
trividham| anutpattikhaṇḍanaṃ, nityatākhaṇḍanaṃ, svārthaviruddhakhaṇḍanañca|

athānutpattikhaṇḍanam| prāgutpatteḥ prayatnanirapekṣatvānnitya ityanutpattikhaṇḍanam|prativādī
prāha| yadyanityaḥ śabdaḥ prayatna[ānantarīyaka]tvāttadā prāgutpatteraprayatna[ānantarīyaka]tvānnityaḥ|viruddhaṃ
tatkhaṇḍanam| kuta iti cet| utpatteḥ pūrvaṃ śabdo'sanneva| asaṃścet,
kathaṃ nityaḥ| yadi kaścidvadedvandhyāputraḥ kṛṣṇo bandhyāputraḥ śveta iti tadapi siddham
bhavet| yadyasannityatānupapattiḥ| yadi nityo'sattānupapattiḥ| asannityamiti svato viruddham|
etadasatkhaṇḍaneṣvarthāpattisamam| kasmāt| asatkhaṇḍanāt| śabdo 'nityaḥ prayatna[ānantarīyakatvā]diti
sthāpita etadarthādāpadyate| aprayatna[ānantarīya]katvānnitya iti tadasat|
kutaḥ| prayatna[ānantarīya] kaṃ trividham, nityamanityamasacca| nityamākāśavat| anityaṃ
vidyudādivat| asadākāśakusumāditiva| etatritayamaprayatna[ānantarīya] kaṃ bhavatā tvekena
prakāreṇa nityamiti manyate| tasmādasat|

nityatākhaṇḍanam| nityamanityabhāvānnityaḥ śabdaḥ| etannityatākhaṇḍanamucyate|prativādī prāha|
anitye nityamanityatā, sarvadharmāṇāṃ svabhāvānirāsāt| anitye nityamanityatvabhāvānnityatā
siddhā|viruddhametat| kasmāt| yadyanityaṃ nityatālābhaḥ katham| yadi kaścidvadedandhakāre
prabhāstīti tadvacanamapi siddhaṃ bhavet| tannaiveti cettato bhavatkhaṇḍanamapi viruddhamasacca|
kasmāditi cet| anityateti pṛthagdharmo'nityena na sambaddhaḥ yo nityo mantavyaḥ|
anityatā naiva pṛthagbhāvaḥ| yadyanutpannaṃ vastūtpattiṃ labhata utpannantu vinaśyati tato'nityamityucyate|
anityamasaditi cedyadanityena nityaṃ śthāpitaṃ tasyāpyasattāprasaṅgaḥ|

svārthaviruddham| yadi parārthasvaṇḍane svārthahānistadā tatsvārthaviruddhakhaṇḍanamucyate|anityaḥ
śabdaḥ kṛtakatvādaṅkurādivaditi sthāpite| prativādī prāha| yadi heturanityatāṃ prāpnoti
tadā'nityatātulyaḥ| yadyanityatāṃ na prāpnoti tadānityatāsādhanāsamarthaḥ| tasmādasiddho
heturiti|yadi tāvattava khaṇḍanaṃ matpratijñāṃ prāpnoti, matpratijñātulyatve'smadarthakhaṇḍanāsamartham|
atha na matpratijñāṃ prāpnoti tathāpyasmadarthakhaṇḍanāsamartham| tasmādbhavatkhaṇḍane
bhavadarthahāniḥ|prativādī punarāha| yadi hetuḥ pūrvaṃ pratijñā tu paścāt,
tadā pratijñā'bhāve sa kasya hetuḥ| atha pratijñā pūrvaṃ hetustu paścāttadā, siddhāyāṃ pratijñāyāṃ
kiṃ hetunetyeṣo 'pyasiddho hetuḥ|yadi bhavatkhaṇḍanaṃ pūrvamasmatpratijñā tu paścādasmadarthābhāve
kiṃ bhavatā khaṇḍyate| yadyasmatpratijñā pūrvaṃ bhavatkhaṇḍanaṃ tu paścāttadāsmatpratijñāyāṃ
sthāpitāyāṃ kiṃ bhavatkhaṇḍanena| bhavānasmatkhaṇḍanānujñānādasmatkhaṇḍanopādānena
mā khaṇḍayatīti cettadayuktam| kasmāditi cet| mayā prakaṭitaṃ yadbhavatkhaṇḍanaṃ
bhavadarthameva pratiṣedhati na tu bhavatkhaṇḍanamavalambyāsmadartho pratiṣṭhāpitaḥ|
aparakhaṇḍane tatkhaṇḍanatulye sati taddoṣapratiṣṭhāpanaṃ viruddhakhaṇḍanamucyate|samyakkhaṇḍanaṃ
pañcavidham| iṣṭārthadūṣaṇam, aniṣṭārthavyaktiḥ, prasaṅgavyaktiḥ, viṣamārthavyaktiḥ,
marvānyāyasiddhilābhavyaktiḥ|prativādī prāha| astyātmā saṃghātasya parārthatvāt| yathā
śayanāsanādisaṃghātaḥ parārthaḥ| cakṣurādīndriyasaṃghāto 'pi parārthaḥ| parastvātmā| tasmādastyātmeti
jñātam|nāstyātmā| kuta iti cet| ekāntānabhivyaktatvāt| yadekāntānabhivyaktaṃ
tadasadeva| yathānīśvarapuruṣasya dvitīyo mūrdhā| dvitīyo mūrdhā rūpagandhādimūrdhākārato
na pṛthak mantavyaḥ| tasmādasan| ātmano'pi tathātvasambhavaḥ| cakṣurādīndriyeṣu na hi sa pṛthagabhivyaktaḥ|
tasmādasan| astyātmeti cettadayuktam| tadiṣṭadūṣaṇamucyate|yadi punarbhavān
vadati yadātmalakṣaṇamaviśeṣyaṃ, sa tu sanniti tadā dvitīyo mūrdhaviśeṣyo'pi sanneva bhavet|
dvitīyo mūrdhā sanniti bhavatā cenna pratipādyate tadātmanyapi tathā pratipattavyam|
iyamucyate 'niṣṭārthavyaktiḥ|yadi bhavanmate ubhau tulyamevāviśeṣyau| nyāyāsamāśrayāccātmā
sanna punardvitīyo mūrdhā| tadāhamapi nyāyāsamaśrayātsanneva dvitīyo mūrdhā na tvātmeti
cedvadeyameṣo'rthaḥ sidvo bhavet| athāsmadartho na siddho bhavadartho'pi na sidva ityucyate
prasaṅgavyaktiḥ|anyacca| ātmā dvitīya iva mūrdhāviśeṣyaḥ na tvasanniti cettadā vaiṣamyadoṣo
bhavanmūrdhyāpatet| yadi kaścidvadedvandhyāputraḥ sālaṅkāro bandhyāputro niralaṅkāra
iti tadapi siddhaṃ bhavet| yadi kaścidevaṃ vadettadā vaiṣamyadoṣāpattiḥ| bhavato'pi tathātvasambhavaḥ|
iyaṃ vaiṣamyadoṣavyaktiḥ| athocyate nyāyāsamāśrayānniyatamevāstyātmā, nyāyāsamāśrayānniyatameva
nāsti dvitīyo mūrdheti siddhaṃ ca tadvacanamiti tadā mūrkhabālānyāyavacanānyapi
sidhyeyuryathākāśo dṛśyaḥ, śītolo'gniḥ, grāhyoḥ vāyurityādi mūrkhavacanāninyāyāsamāśritānyapi
bhavatsādhyavat siddhāni bhaveyuḥ| asiddhāni cedbhavadartho'pyevaṃ syāt| iyamucyate
sarvānyāyasiddhilābhavyaktiḥ||iti dvitīyaṃ prakaraṇam|

